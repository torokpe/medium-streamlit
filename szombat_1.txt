Örökkévaló szent és igaz Isten! elfogadott érzésekkel állok meg előtted utolsó reggelén e hétnek, amelynek többi napjait immár leszámláltam. Megújulnak szemeim előtt mindazok a történetek, amelyek földi múlandó életem eddigi óráit boldogították vagy keserítették. De megújul lelkemben a te jóságodnak és kegyelmednek édes emlékezete is és hálával gondolok vissza arra, hogy a változások közt csak a te kegyelmed maradt meg állandóan. Ennek köszönhetem, hogy mások felett, akik nehéz óráknak gyötrelmeit szenvedték, vagy kik már a testből elköltöztek, életemet és békességemet mindezideig kegyelmesen megtartottad; ennek köszönhetem, hogy bűneimre nem tekintvén, nem vontad meg tőlem áldásodat és segedelmedet, melyet mostan is megújítottál rajtam, midőn e hétnek utolsó napjára békességben felvirrasztottál.Hála, hála Neked, kegyelmes Istenem! változhatatlan jóságodért!
Most azért, Uram! a te örök jóságodban bízva emelem fel Hozzád könyörgéseim szavát. Óh! ne szűnjél meg ma is velem jót tenni; terjeszd ki reám és kedveseimre atyai oltalmadat és újítsd meg rajtam ismételten mind testi, mind lelki áldásidat, hogy örülhessek életemnek és részese lehessek lelki országodnak. Áldj meg és vezérelj engem a te szent Lelked erejével, hogy szorgalmatos legyek a Neked tetsző szent életben és mindazon jó cselekedetekben, amelyekre nekem példát mutattál a te szent Fiad által. Add nekem azt a boldogító örömet, hogy éljek többé nem én, hanem Krisztus éljen énbennem, aki szeretett engem és halálra adta magát érettem áldozatul.
Jézusom érdemében bízva, könyörgök Hozzád azért is, hogy felejtkezzél el mindazon bűneimről, amelyekkel e hét folyamán megbántottalak Téged, szerelmes jó Atyámat. Jól tudom, hogy szavaim, érzéseim, cselekedeteim gyakorta nem egyeztek meg a te szent törvényeiddel; de bocsásd meg nekem, gyarló gyermekednek, az én vétkeimet és tisztíts meg engem minden bűnömtől, hogy lelki csendességben tölthessem el e napot és megtisztult szívvel várhassam a te dicsőségednek szent napját.
Adj segedelmet, Uram, annakem, hogy a gyorsan elmúló napok emlékeztessenek engem az el nem múló jókra, hogy így rövid földi életemben is mindinkább gyűjthessem ama lelki kincseket, melyeknek jutalmául örök boldogságot készítettél számomra az én Uram, Jézus Krisztus által. Ámen.
