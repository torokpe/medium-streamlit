Áldások kútfeje, jó Atyám! Íme, feltámadott ismét a te napod, megújította a földnek színét, felkölte és munkára ébreszté annak minden teremtményét. Felindul azért az én lelkem is a háláadásra és nevednek dicsőségét zengem, mert rám is feltűnt e napod világát és nem engedéd örök álomra változni felettem az éj homályát.
Fogadd el azért, jó Atyám, reggeli háláadozatomat múlt éji hű gondviselésedért, mert hogy az éj sötétségében, kárvallás, síralom, vagy bánat nem ért sem engemet, sem kedveseimet, hogy hiába munkáimat a te segedelmeddel ismét folytathassam mindez, Uram! a te irgalmadnak és jóságodnak ajándéka.
	Bizonyára oda lett volna régen minden örömöm és boldogságom, ha Te nem vigyáztál volna reám, kialudt volna életem fáklyája is, ha azt a te jóságod újabb kegyelmek lelkével nem táplálta volna.
	De valamint áldást terjesztő napod minden reggel előjön és feltámad: úgy újul meg rajtunk is szüntelenül a te áldásodnak édes vigasztalása.
	Ebben a hitben folyamodom most is Hozzád könyörülő szent Atyám! Ebben a hitben teszem a te kezedbe sorsomat, életemet, tőled várva áldás kezeimnek és elmémnek minden igazságos munkáira. Jól tudom, Uram, mert tapasztaltam, hogy megújult napjaimmal megújulnak gondjaim is; jól tudom, hogy a felkelő nap sugaraival az indulatok is felserkennek bennem; jól tudom, hogy ha tiszta és derült is reggelem, de egész napom folyamán jöhetnek viharok és sötét fellegek is, melyekkel érhetnek károk, veszedelmek, szerencsétlenségek, elborítván felettem szép napodnak világát. Légy mellettem, Atyám, akkor is! Sőt inkább akkor dicsőítsd meg bennem a te erődet, midőn a bajokkal küzdök; akkor vezess győzelemre, midőn vétkes indulataimmal harcolok; akkor siess hozzám vigasztalásoddal, midőn szívemet bánat járja és zokogva kérem szabadításodat. Bízom, Atyám, bízom Benned, hogy nem hagysz engemet magamra a mai napon sem, sőt örömömben és fájdalmamban Te maradsz útaimnak vezére és reménységémnek erős kősziklája.
	Ne tagadd meg, Atyám! Lelki és testi áldásaidat tőlem, Benned bízó gyrmekedtől ; légy velem ez egész napon a te gondviselésednek édes oltalmával, szent Fiadért, a Jézusért kérlek. Ámen.
