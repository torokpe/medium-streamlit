Egyedüli reményem, mennyei édes Atyám! Tebenned nyugszik meg az én lelkem csendesen, itt e változások hazájában, ahol minden elmúlik egykor, csak a te szereteted marad meg mind örökké! Hozzád ragaszkodom e hétnek utolsó estéjén is, mert érzem, hogy gyorsan elmúló napjaim mind közelebb visznek a sírhoz, egyúttal mind közelebb visznek Hozzád, idvességem Istenéhez is, ama reám váró boldogabb hazába. Kiöntöm Előtted szívem buzgó háláját, hogy napjaimhoz napokat adtál, amelyekben megdicsőítetted rajtam jóvoltodat; mert midőn én mulandó voltom bizonytalanságában e hétnek első reggelén életem útjának folytatására elindultam, mindazóta a Tebenned vetett remény volt velem szüntelen és a te atyai biztatásod vezette remegő lépéseimet; midőn az élet gondjai és munkái között fáradoztam, a te szent kezed küldött nekem erőt és segedelmet, ez adott arcom verejtéke után jutalmat, törekvéseimre áldást és fáradságaim után csendes nyugodalmat. Láttam, Uram, a változó időkben, kedvetlen órákat is, láttam a bánatot örömeim mellett, amidőn a fájdalom könnyei áztatták szemeimet, mert éreztem, hogy ottan-ottan bűneim miatt fordítottad el kegyes orcádat tőlem. De viszont láttam azt is, hogy Jézusom érdemében való közbenjárásáért hozzám tértél ismét kegyelmeddel; vigasztalásodnak édes szavaival felszárítottad könnyeimet és a bűnbocsánat boldog reménységével visszaadtad lelkemnek csendességét.
Jóságos Atyám! tarts meg engem továbbra is a te változhatatlan kegyelmességedben! Terjeszd ki reám soha el nem múló szeretetedet e napnak még hátralevő részében és a rám jövő ékszakában is. Mint egész héten velem volt, úgy maradjon velem most is a te oltalmad; kísérjen ágyamba a te gondviselésed és virrasszon álmaim felett a te atyai hűséged. Add meg nekem azt a boldogságot, hogy békességgel végezhessem be e hetet és a holnapi szent napon megújult testi és lelki erővel virradhassak fel nagy neved imádására.
Szent Isten! minden este emlékezetembe jön síri álomnak képe is. Add, Uram, hogy majd akkor is, ha az utolsó éjszaka hívja álomra szemeimet, csak Tebenned nyugodjék meg az én lelkem csendesen és csak Te maradj az én idvességem Istene a Jézus által, most és mind örökké. Ámen.
