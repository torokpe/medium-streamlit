Múlófélen van e nap is életemből, jó Atyám ! Bemerül ez is, mint lemerültek többi napjaim, az enyészet sírjába. Elkövetkezik nemsokára a homályos éjszaka és én elmegyek ágyamba nyugodni, gondjaimtól szabadulni, elaludni csendesen. Óh ! de ne zárjátok még le szemeimet, ti lágy álom szárnyai ! míg le nem számoltam a mai napomról az én Istenem előtt, akinek köszönhetem az áldást és örömöket, amelyekkel az ő atyai szeretete és jósága ma is elárasztotta életemet.
	Hálaadással köszönöm, óh Atyám ! e te kegyelmed gondoskodását, amely szerint megőrizted egészségemet, békességemet, megadtad tápláltatásomat s munkáimnak jutalmául előmenetelemet. Óh ! vajha úgy tölthettem volna el én is a napot, hogy ez estvéli órában félelem nélkül állhatnék meg a te mindenható szemeid előtt ! Óh vajha a te jóságodnak elgondolása a te szent törvényeidnek követésére indított volna engem, hogy a nap lenyugtával csendes megelégedéssel várhatnám az éjszakai nyugodalmat ! De az én titkos és nyilvános bűneim, mint az estvéli árnyékok, vesznek most körül engem és búsulással nézem a lemenő napot, amelynek áldásait nem érdemeltem meg Tőled. Bűnbánó szívvel kérem azért atyai bocsánatodat minden bűnömért, hogy Jézusom érdeméért bocsánattal megbiztatva hajthassam le fejemet az éjjeli nyugalomra és a te könyörülő szereteted karjain csendesen alhassam el.
	Alkonyodik, nyugovóra hajlik a nap, de a re végtelen szereteted napja ragyogjon felettem, jó Atyám ! a rám boruló sötét éjszakában is. Ennek fényével oszlasd el a te sötétségednek veszélyeit és félelmeit ; ezzel virrassz csendes álmaimnál, hogy az édes álom által megújítva kelhessek fel szent neved dicsőítésére. Ámen. 
