Nagy Isten ! mennyei Felség ! Téged dicsőít a fölébredt reggel és a megújult élet. Hozzád emelkedik az én szívem is és imádlak Téged azon édes atyai szerelmedért, amely nem hagyott engem a múlt éjjel örök álomra szunnyadni. Hálát adok Neked, hogy a pihentető álom után ismét új reggelre ébresztettél, hogy örülhessek életemnek és szívem kedveseinek és örülhessek áldott kezed dicsőséges műveinek, melyek szépek és felségesek, mint bölcsesség örök törvényei. Édes öröm hatja át szívemet a megújult reggelen, mert érzem és tudom, hogy Te adsz napokat napjaimhoz, Te viselsz azokban reám gondot, az öröm és fájdalom, a munka és nyugalom óráiban Te hordozol karjaidon engemet. Fogadd el hálámat jóságodért,
gondviselésedért !
	Most pedig, midőn ismét megengedted látnom szép napod világát, azt kérem Tőled, jó Atyám ! hogy légy kegyelmes hozzám a mai napon is ; kísérj el engem gondviseléseddel ennek minden órájában, hogy el ne távozzam Tőled és a te útaidtól ; a te erőd és Szentlelked legyen mellettem minden munkámban, hogy azok által is dicsőíthessem a te szent nevedet. Adj vigyázó lelket nekem minden körülmények között, hogy bűn és vétek nélkül tölthessem el a mai napot és méltóvá tehessem magamat a te kegyelmedre.
	Igazságos munkám és szorgalmam jutalmául tartsd meg számomra a te áldásaidat és add meg nekem mindazt, ami életem fenntartására szükséges. Távoztasd el tőlem a csapásokat és szerencsétlenségeket, hogy földi életem bánata és fájdalmai ne akadályozzanak meg tiszteimnek hű betöltésében. Tartsd meg és áldd meg azokat is, akikhez életem boldogságát kötötted, hogy velük együtt örülhessek lételemnek és a te jóságodnak. Mindenekfelett pedig, óh ! jóságos Isten, még akkor is, ha talán a mai napon, hitemnek megpróbáltatására, bút és bánatot bocsátanál reám, őrizd meg lelkemben kiolthatatlanul a te édes szerelmedet, hogy ellened ne zúgolódjam és lelkemben kárt ne valljak. Szenteld meg érzéseimet, hogy örömömben és fájdalmamban egyiránt bízzam Benned, aki oltalmam és reménységem vagy nekem most és mind örökké. Ámen. 
