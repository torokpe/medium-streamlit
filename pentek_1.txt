Végtelen jóságú Isten! hálás szívvel borulok le Előtted ez új nap reggelén; áldalak és magasztallak, hogy az elmúlt éjszakában is kegyelmes voltál hozzám, mert midőn a sötétség körülvett engem és magamra nem vigyázhattam, lelkemének Te oltalmaztad üdvösségem ellenségei ellen; Te tartottad meg elmém épségét, testem egészségét, Tőled őrizted meg világi javaimat; az édes álom által Te nyugtattad meg fáradt tagjaimat és a pihenés után Te tettél ismét alkalmassá munkáimnak teljesítésére.
Dicsőség térjen szent nevedre a te sok jótéteményeidért, melyeket méltatlanságom mellett is bőven kiárasztottál reám, gyarló gyermekedre. Dicsőség térjen szent Fiadra, az én Idvezítőmre is, akinek érdeméért terjesztetted ki reám a te irgalmasságodat.
Isten, jó Atyám! az én szükségeim napjaimnak megújulásával minden reggel megújulnak, azért újítsd meg rajtam Te is a te jóságodat és irgalmasságodat, hogy e napnak reám váró kötelességeit a te segítségeddel híven elvégezhessem. E végből őrizd és oltalmazd meg életemet és távoztasd el tőlem mindazt, ami vesztély és ártalmat hozhatna reám. Áldd meg munkáimat sikerrel, fáradozásaimat haszonnal, világi javaimat növekedéssel; áldd meg és tartsd meg azokat is, akikhez a szeretet kötelei kapcsolnak, hogy velük együtt békességben és boldogságban tölthessem el e napot, amely a te ajándékod.
Isten, jó Atyám! add nekem arra is a te kegyelmedet, hogy necsak földi boldogságomra, necsak világi örömeimre gondoljak, hanem lebegjenek szüntelen szemeim előtt azon lelki és erkölcsi jók is, amelyek idvességemre tartoznak. Mit használ nekem, ha az egész világot megnyerném is, ha mellett lelkemet elveszíteném? Mit érne nekem a földnek minden kincse, ha lelkemben kárt vallanék? Add azért, hogy keressem a te országodat és igazságodat, hogy mindennapi kenyerem mellett megnyerhessem tőled a lelki jókat is; add, hogy ne féljek, ne rettegjek háborúságot is szenvedni a mennyország javaiért; add, hogy Idvezítőmmel béketűréssel hordozzam a keresztet is, hogy ha Te úgy akarod, én is a szenvedések útján menjek be a dicsőségbe.
A te szent akaratod teljesedjék be mind testi, mind lelki életemen, hogy a te kegyelmednek részese és a te szent országodnak örököse lehessek a Jézus Krisztus által. Ámen.
