Örök Isten, mindenható Felség ! Új hétre, új napra virradtam fel ismét kegyelmedből ; testemben és lelkemben megújulva keltem fel az édes álomból, az új hét munkára rendelt első napjára. Dicsérlek és áldalak nagy kegyelmességedért, mely szerint engem az elmúlt éjszakán minden veszélytől megőriztél és az új reggelt békességben megérnem engedted. Óh ! Uram ! mivel vagyok én jobb azoknál, akik ez új reggelen bánatra, szomorúságra keltek fel ? Az én bűneimet pedig nem nézted, hanem irgalmasan cselekedtél velem és a te jóvoltod feltámasztott és megújított engem. Hálát adok Neked, Atyám, irgalmadért, amellyel elfedezted bűneimet ; hálát adok Neked életemért, amelyet mindezideig kegyesen megtartottál. 
Mindenható Felség ! Hálám áldozatául vedd kedvesen tőlem, ha ez egész napon és az egész héten Neked kívánom szentelni mind testemet, mind lelkemet. Add azért, hogy úgy gondolkozzam, úgy szóljak és úgy cselekedjem, amint azt a te bölcs és szent akaratod rendeli, hogy így ha Tebenned és Te általad élek, a Te irántad való szeretetből és engedelmességből el is végezhessem mindazt, amit Te szeretsz és amit reám bíztál. Szent Fiad által megtanítottál Te engem az igaz emberi élet útaira ; az ő tudományával világolj azért előttem, hogy az hitetlenség útjára el ne tévedjem és a bűn tőreiben meg ne fogattassam. Óh! Miképpen is várhatnék Tőled áldást és kegyelmet munkáimra, életemre, ha nem Tebenned bízva, ha nem szent parancsolataidat követve, kezdeném el az új napot, amelyet nekem ajándékoztál ? De az én szíve, bízik bennem, az én reménysége, megújult énbennem, hogy sem a világ, sem a test, sem semmi, ami a te szent akaratoddal ellenkezik, nem szakaszt el engem Tőled és a te szerelmedtől e mai napon sem.
Ebben a hitben, ebben a bizalomban kérem áldásaidat és jó adományaidat mind magamra, mind kedveseimre, mind másokra nézve. Tartsd meg továbbra is életemet és tedd boldoggá és kedvessé azt nekem áldásaid megsokasítása által ; vezérelj munkáimban, segíts meg minden jó igyekezetemben, töltsd be örömmel szívemet dolgaimnak szerencsés előmenetelével és szeretteimnek jó állapotával. Tudom, Uram, hogy még a bánat is, hogy még a szenvedés is, mely általmegy rajtunk, Tetőled jön és Hozzád viszen ; mindazonáltal, ha lehetséges, múljék el tőlem e pohár ; de ha szent tetszésedből mégis kezembe adod azt, add, hogy az is lelkem üdvösségére szolgáljon. Add, Uram, hogy ha örülök, vétek nélkül örüljek, ha szenvedek, béketűréssel szenvedjek, hogy az estve eljöttével ne vádolhassam lelkem semmiért, sőt inkább miként a lemenő nap áldást terjesztve tér nyugalmára, úgy én is hálával tekinthessek vissza ez egész napnak hasznosan és idvességesen eltöltött óráira. Add meg nekem, Uram, ezt a boldogságot. Szent Fiadért, a Jézusért. Ámen !
