Jó Atyám, Istenem ! a te nevednek imádságával kezdettem el a napot, Tégedet hívtalak segítségül a reggelnek idején ; most azért, midőn nyugovóra hajlott a nap és már-már elkövetkezik az éjszaka, ismét a te nevednek imádásával búcsúzom el a leáldozó naptól és Téged hívlak, hogy maradj velem, midőn az éjszaka sötétsége körülvesz engemet.
Áldás, dicsőség Neked, hogy Benned vetett bizodalmam szerint cselekedtél velem a mai napnak minden órájában ; megtartottad életemet, javaimat, kedveseimet : megsegítettél munkáimban és megadtad nekem mindazt, ami földi jólétemre szükséges ; őriztél és oltalmaztál engem minden rám jöhető veszedelem ellen ; világoltál előttem szent Fiadnak példájával és erősítettél Szentlelked erejével, hogy a Hozzád vezető útról el ne tévelyedjem. Áldott volt e nap, amelyen megteljesedett szívem és lelkem a te jóságoddal és szereteteddel !
Viszontag alázatosan kérlek, hogy bár napod világa eltávozik tőlem, de te maradj velem a rám következő sötét éjszakában is; atyai jóságod és szereteted távoztasson el tőlem minden veszedelmet, hogy csendes nyugodalmat találjak a te gondviselésednek édes oltalmában. Midőn szemeim álomra csukódnak, Te ne zárd be vigyázó szemeidet felettem ; midőn én nem vigyázhatok magamra, Te virrassz mellettem, hogy szárnyaid árnyékában békével nyugodhassam. Védd és oltalmazd lelkemet, életemet , hogy semmi veszély ne férjen hozzám és az éjszakának csendes álma megújulást szerezzen mind testemnek, mind lelkemnek. 
Adj, óh ! Isten ! nekem, szerelmeseimnek, adj mindenkinek csendes, jó éjszakát, boldog nyugodalmat a te végetlen atyai szeretetedből. Ámen. 
